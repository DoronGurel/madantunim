---
layout: post
title:  "כשרובוט חולם על סינון SPAM, ומתעורר"
author: דורון גוראל
categories: [ למידה עמוקה, רשתות נוירונים, openAI, עיבוד תמונה, רובוטיקה ]
image: https://madantunim.files.wordpress.com/2017/04/alex-knight-199368.jpg?w=960&h=1280&crop=1
---

סינון SPAM היא משימה מייגעת. לשמחתנו גוגל עשו עבודה טובה בתחום וכיום אנחנו כמעט ולא נתקלים בדואר זבל שמגיע אלינו לתיבת הדואר האלקטרוני. אבל מי יציל אותנו מכל ה-SPAM שאנחנו עוד נאלצים להדוף ידנית בעולם הפיזי?

למזלו הטוב של המין האנושי, חוקרים מפרוייקט OpenAI הצליחו לאחרונה לפתח רובוט שיסנן עבורנו SPAM פיזי. OpenAI הוא ארגון ללא מטרות רווח למחקר פתוח בתחום האינטליגנציה המלאכותית. החוקרים בארגון הם אקדמאים ומפתחי תוכנה מובילים בתחומם שחוקרים שיטות בחוד החנית של הטכנולוגיה. לשמחתנו גם יש להם חוש הומור לא רע.

במבט ראשון לא ברור מה מרגש בסיפור הזה. נראה שמדובר בסתם עוד רובוט שזורק קופסאות שימורים לפח. כבר ראינו רובוטים מתמודדים עם משימות הרבה יותר מורכבות מזה. אבל החידוש המסעיר הוא שהרובוט בצילום, מעולם לא ראה קודם לכן קופסת SPAM בחייו. טכנולוגיית האינטליגנציה המלאכותית העומדת בבסיסו של הרובוט היא רשת נוירונים מלאכותיים (artificial neural network), מדובר בטכנולוגיה מגניבה הראוייה לפוסט משל עצמה. אבל בכמה מילים אפשר לומר שזו מערכת שנותנים לה "לצפות" בהמון המון (מיליוני) דוגמאות לבעיה מסויימת ובסוף היא תהיה מסוגלת לפתור בעיות דומות בעצמה. לדוגמה, אם ניקח רשת נוירונים מלאכותיים ו"נראה" לה תמונה של חתול, ו"נגיד" לה שזו תמונה של חתול. אחרי המון המון תמונות כאלה, נוכל לתת לה תמונה שהיא לא ראתה מעולם והיא תזהה לבד (ברוב המקרים) אם מופיע בתמונה חתול או לא (שימושי אה?).

הבעיה היא שצריך להציג למערכת כזאת כמות עצומה של חומר לימוד לפני שהיא תוכל להתמודד עם אירועים חדשים בכוחות עצמה. כאן מגיע החידוש של החוקרים. במקום להעמיד את הרובוט מול שולחן עם המון קופסאות וללמד אותו כל פעם מחדש לזהות את קופסת הלוף. אפשר ליצור באופן ממוחשב, כמות אדירה של סימולציות שבאמצעותן הרובוט "ילמד" לזהות קופסאות לוף במציאות.

באופן פילוסופי אפשר לחשוב על זה כאילו החוקרים גרמו לרובוט "לחלום" על קופסאות לוף עוד לפני שהוא "נולד" וברגע הראשון שהוא יצא לאוויר העולם הוא פקח את העיניים ו"ידע" באופן אינסטינקטיבי מה הייעוד שלו. להרים קופסות לוף ולזרוק אותן לפח.

כשחושבים על זה ככה אפשר להבין את עומקם של הדברים ולהתחיל לחשוש מהלילה בו הרובוטים יחלמו על עצמאות…

![large skynet GIF](https://media3.giphy.com/media/TAywY9f1YFila/giphy.gif)

לפוסט המקורי מהבלוג של
OpenAI [לחצו כאן](https://blog.openai.com/spam-detection-in-the-physical-world/)

למאמר האקדמי המלא [לחצו כאן](https://arxiv.org/abs/1703.06907).

לסרטון שמסביר הכל בפחות מדקה לחצו Play.

<a href="http://www.youtube.com/watch?feature=player_embedded&v=k21Wtjp074c
" target="_blank"><img src="http://img.youtube.com/vi/k21Wtjp074c/0.jpg" 
alt="spambot" width="240" height="180" border="10" /></a>
