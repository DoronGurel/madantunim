
פרוייקט צדדי זו שיטה מאוד מקובלת ללמידה ותרגול של כלי תכנות. בהרבה מקרים אנשי תוכנה מתמקצעים בתחום מסויים ומתרגלים לאזור הנוחות שהם נמצאים בו. לכן פרוייקטים צדדים הם קריטים ללימוד של שיטות, נושאים ושפות תכנות חדשות או תרגול של נושאים שלא נוגעים בהם ביומיום. זו גם השיטה הכי טובה לקידום עצמי ומשרתת היטב סטודנטים וצעירים בתחילת דרכם המקצועית כאיתות למעסיקים על כישוריהם.

אבל נדירות הפעמים שפרוייקט צדדי הופך ממש למקור הכנסה. זה בדיוק היה המקרה של איש פיתוח בשם Vlad Wetzel שהתעניין בשאלה פשוטה: מה הם הספרים המומלצים ביותר בתחום התכנות?

כדי לספק את סקרנותו וולאד הוריד את ארכיון הפוסטים של האתר המוכר Stack Overflow. מנהלי האתר מעלים קבצי ארכיון עדכניים לרשות הרבים מאז שנת 2009, אפשר לגשת לקבצים כאן.  מדובר בקובץ נתונים מכובד שבצורתו הגולמית שוקל 48GB לכן קשה להתמודד איתו עם כלים סטנדרטיים על מחשב אישי. לא ניכנס כאן לשיטות שבהן וולאד השתמש, אבל מי שמתעניין יוכל לקרוא את המאמר המקורי כאן.

לאחר שהצליח לטעון את הנתונים לפורמט נוח יותר שניתן להריץ עליו שאילתות SQL, הוא הצליח לזהות המלצות לספרים פשוט על ידי חיפוש המילה 'BOOK' בטקסט החופשי של הפוסט. ברוב המקרים כשמופיעה המלצה לספר הממליץ מצרף קישור לאתר בו ניתן לרכוש אותו. אז בשלב הזה היה ניתן בקלות יחסית לאסוף את הקישורים המופיעים בפוסטים שמופיעה בהם המילה 'BOOK' ולמען הסדר הטוב לחלץ גם את התיוגים של הפוסט שמעידים על הנושא הכללי או על שפת התכנות הרלוונטית.

אך כעת התברר שעבור רוב התיוגים הספרים המובילים חוזרים על עצמם בין קטגוריות שונות. לכן כדי ליצור הבחנה בין הנושאים. וולאד החליט לפעול בשיטה הבאה: למוצוא את 20 הספרים המומלצים ביותר תחת התיוג הפופולרי ביותר, להשמיט את הספרים שנבחרו מרשימת הספרים הנותרים ולחזור על הפעולות האלה עבור כל תיוג בסדר פופולריות יורד.  זו שיטה מאוד פשוטה ליישום שמבטיחה שאותו ספר לא יוצג פעמיים. אבל לטעמי היא קצת חוטאת למטרה. גישה אחרת שהייתי מעדיף היא שיטת האינדקסים. כלומר, עבור כל קטגוריה וכל ספר, לבדוק פי כמה אחוז ההמלצות לספר בתוך הקטגוריה שונה מאחוז ההמלצות לספר על פני כלל הקטגוריות.  שיטה כזאת בעצם מתמודדת עם ספרים שמומלצים באופן כללי, בלי להשמיט אותם לחלוטין מהספירה.

כעת, כשהניתוח הושלם. היה צורך להציג אותו באופן ויזואלי ולפרסם לציבור. וולאד יצר ויזואליזציה פשוטה של היסטוגרמה המציגה את כמות ההמלצות לכל ספר. ופרסם את הויזואליזציה באתר ייעודי שמאפשר למבקרים לדפדף בין התיוגים השונים ולראות את הנתונים הרלוונטים ביותר עבורם.

![img1](https://madantunim.files.wordpress.com/2017/04/27e4b-1-gtla3qgig00agrvgc-kxg.png?w=518&zoom=2)

אבל איפה הכסף? פשוט מאוד, אמאזון היא חנות הספרים המקוונת הכי מוכרת בעולם והיא מציעה למשתמשים להרוויח כסף בשיטת affilliate. פשוט לפרסם קישורים לרכישת ספרים באתר. ועבור כל רכישה שתתבצע בעקבות לחיצה על הקישור שפרסמת, תוכל לקבל סכום כסף סמלי. בעקבות מאמר על הפרוייקט שפורסם בMedium ושותף ברשתות חברתיות,  וולאד הצליח להרוויח 2,500 דולר בחודש אחד לאחר עליית האתר לאוויר. במאמר המשך הוא מספר שהאתר עדיין פעיל ומניב רווחים (אמנם בקצב נמוך יותר) והפרוייקט באופן כללי הכניס כבר למעלה מ-3,000 דולר.

![img2](https://madantunim.files.wordpress.com/2017/04/1111111.png)

מדהים באיזו קלות יחסית, מתכנת מוכשר יכול בכמה שעות או ימים בודדים של עבודה להרים פרוייקט אישי שמעבר ליתרונות האישיים הרגילים גם יוצר ערך עבור אחרים ומהווה מקור הכנסה צדדי. כנראה שהלקח העיקרי שאפשר לשאוב מהסיפור הוא פשוט צאו ותיצרו פרוייקטים אישיים מגניבים זה יכול להשתלם יותר משחשבתם.
